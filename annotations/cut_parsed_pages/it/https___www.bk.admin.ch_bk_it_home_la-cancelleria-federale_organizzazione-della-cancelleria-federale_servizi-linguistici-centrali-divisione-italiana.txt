Servizi linguistici centrali, Divisione italiana
La Divisione italiana dei Servizi linguistici centrali, istituita nel 1917 come Segreteria per la Svizzera italiana (SSI), è il più vecchio servizio linguistico della Cancelleria federale. Si compone della Sezione Legislazione e lingua, con sede a Berna, e della Sezione Traduzione e redazione, con sede a Bellinzona.
Responsabile della versione italiana della legislazione federale
La Divisione italiana è l’ente direttamente responsabile dell’elaborazione della versione italiana della legislazione federale. In quanto tale è preposta alla pubblicazione dell’edizione italiana del Foglio federale e della Raccolta ufficiale delle leggi federali in cui sono pubblicati i testi ufficiali emanati o approvati dal Consiglio federale o dal Parlamento (messaggi, leggi e decreti federali, ordinanze, trattati internazionali ecc.). La Divisione italiana partecipa a titolo permanente anche ai lavori della Commissione parlamentare di redazione di lingua italiana, di cui assicura il segretariato.
La Divisione italiana funge pertanto al contempo da organo dell'Esecutivo e del Legislativo. Questa posizione particolare e autonoma è dovuta soprattutto al fatto che i lavori legislativi si svolgono praticamente soltanto in tedesco e in francese, quasi mai in italiano, mancando a tal fine una sufficiente presenza di interlocutori italofoni nell’Amministrazione federale.
Responsabile delle traduzioni in italiano per la Cancelleria federale e i Servizi del Parlamento
La Divisione italiana  svolge inoltre le funzioni di servizio linguistico italiano della Cancelleria federale e dei Servizi del Parlamento e traduce in italiano i testi ufficiali di queste due istituzioni, in particolare rapporti, comunicati stampa, documentazioni, circolari, pagine Internet e simili.
Coordinamento delle traduzioni e consulenza linguistica
Infine la Divisione italiana assume anche compiti di coordinazione dell’insieme della traduzione italiana nell’Amministrazione federale e funge da consulente delle regioni di lingua italiana in questioni linguistiche.
Informazioni ulteriori
Basi legali
Art. 70 Cost. (articolo sulle lingue)
Legge sulle pubblicazioni ufficiali
Ordinanza sui servizi linguistici
Legislazione in lingua italiana
Legislazione federale in lingua italiana
Storia della Divisione italiana
Storia della Divisione italiana della Cancelleria federale