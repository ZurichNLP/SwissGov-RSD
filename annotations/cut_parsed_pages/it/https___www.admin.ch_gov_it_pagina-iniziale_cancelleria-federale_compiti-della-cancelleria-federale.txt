La Cancelleria federale
In quanto Stato maggiore del Consiglio federale, la Cancelleria federale organizza le sedute del Governo e informa il pubblico sulle relative decisioni. Pubblica i testi ufficiali, è garante dei diritti politici e provvede al corretto svolgimento delle elezioni e votazioni federali.
Funzione di tramite tra il Consiglio federale, l’Amministrazione federale, il Parlamento e la popolazione
La Cancelleria federale (CaF) è lo Stato maggiore del Consiglio federale e funge da tramite tra il Governo, l’Amministrazione federale, l’Assemblea federale e la popolazione. È responsabile per la preparazione e lo svolgimento delle sedute del Consiglio federale e del disbrigo delle successive pratiche. Coordina l’informazione ai media e al pubblico sulle decisioni e sulle posizioni del Governo. La CaF è inoltre garante dell’esercizio dei diritti politici e del corretto svolgimento delle elezioni e votazioni federali. Pubblica i testi ufficiali, fornisce prestazioni linguistiche e svolge un ruolo centrale nella trasformazione digitale dell’Amministrazione federale.
Comunicazione del Governo
La Cancelleria federale coordina la comunicazione della Confederazione nei confronti del pubblico, dei media, dei Cantoni e del Parlamento. Concertandosi con i dipartimenti, assicura un’informazione coerente, tempestiva, continua e completa in merito alle attività e alle decisioni del Consiglio federale. Il portavoce del Consiglio federale dirige la conferenza stampa che fa seguito alle sedute settimanali del Consiglio federale.
Diritti politici
I cittadini svizzeri hanno diritti politici molto estesi: possono lanciare e firmare iniziative o referendum e sono chiamati a votare su questioni politiche da tre a quattro volte l’anno. Ogni quattro anni eleggono inoltre i membri del Consiglio nazionale. Nella maggior parte dei Cantoni l’elezione dei rappresentanti al Consiglio degli Stati si svolge parallelamente al rinnovo del Consiglio nazionale. La Cancelleria federale informa la popolazione sui diritti politici in generale e sui contenuti concreti delle votazioni federali; provvede affinché gli scrutini federali si svolgano correttamente e ne pubblica i risultati.
Pubblicazioni ufficiali
D’intesa con i dipartimenti responsabili la Cancelleria federale provvede a pubblicare le spiegazioni del Consiglio federale concernenti le votazioni federali. Inoltre pubblica gli atti normativi, il Foglio federale e altri documenti ufficiali. Con opuscoli come «la Confederazione in breve» e con un’ampia offerta Internet la Cancelleria federale informa il pubblico sul funzionamento dello Stato
Trasformazione digitale
Dall’inizio del 2021 il settore Trasformazione digitale e governance delle TIC (TDT) fa parte delle competenze della Cancelleria federale con il compito di potenziare la trasformazione digitale nell’Amministrazione federale e garantire la governance TIC in collaborazione con i dipartimenti.
Per ulteriori informazioni sulla Cancelleria federale
Alcune cifre relative alla Cancelleria
Posti a tempo pieno (2022): 288
Nel 2022 le spese della Cancelleria federale sono ammontante a 124 milioni di franchi.
Ultima modifica 21.08.2024