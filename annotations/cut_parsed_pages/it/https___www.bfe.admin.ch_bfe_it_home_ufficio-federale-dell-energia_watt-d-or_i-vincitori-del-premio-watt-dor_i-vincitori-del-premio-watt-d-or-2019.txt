I vincitori del premio Watt d'Or 2019
Sono stati nominati i vincitori del premio Watt d'Or 2019! Il 10 gennaio 2019, nel quadro della manifestazione per l'anno nuovo dell'Ufficio federale dell'energia UFE, a Berna, sono stati premiati i progetti più interessanti. A pari merito vi sono:
Categoria Tecnologie energetiche
DEPsys SA e IBB Energie AG: GridEye – autopilota in smartgrid
La DEPsys SA di Puidoux nel Canton Vaud ha sviluppato la piattaforma smartgrid «GridEye» fino a raggiungere un grado di maturità sufficiente da poter essere lanciata sul mercato. La piattaforma aiuta i gestori di rete a integrare nella rete elettrica quantità sempre maggiori di energia decentrata e fluttuante. «Grideye» può essere integrata facilmente nell'infrastruttura esistente. Grazie alle misurazioni, il software intelligente impara a capire come si comporta la rete. È in grado di dedurre le necessarie informazioni sullo stato attuale della rete per controllare in modo ottimale, sicuro ed efficiente i flussi di energia. «GridEye» è stato installato presso l'aerodromo di Birrfeld su incarico della IBB Energie AG. L'impianto fotovoltaico da 200 kW nell'hangar dell'Aeroclub di Argovia può ora immettere la sua massima potenza senza compromettere la stabilità della rete.
Categoria Energie rinnovabili
dhp technology AG e IBC Energie Wasser Chur: Impianti solari sospesi – la tecnologia degli impianti a fune consente un doppio utilizzo delle aree infrastrutturali
Per utilizzare in modo multifunzionale aree infrastrutturali quali parcheggi o impianti di depurazione, la dhp technology AG di Zizers (Cantone dei Grigioni) ha sviluppato l'impianto solare mobile leggero «HORIZON» fino a raggiungere un grado di maturità sufficiente da poter essere lanciato sul mercato. Grazie all'impiego della tecnologia utilizzata per gli impianti a fune, il sistema «HORIZON» viene sospeso a cinque metri dall'area infrastrutturale ed è in grado di espandersi e rientrare come una fisarmonica. Un algoritmo meteorologico fa estendere il sistema automaticamente quando splende il sole e lo fa rientrare in caso di forte vento o nevicate. Il primo grande impianto «HORIZON» è stato realizzato su incarico della IBC Energie Wasser Chur e messo in esercizio presso l'impianto di depurazione delle acque (IDA) di Coira nel 2018. Esso produce circa 540 000 chilowattora di energia elettrica all'anno, coprendo così circa il 20 per cento del fabbisogno totale di energia elettrica dell'IDA.
Categoria Mobilità efficiente
BLS AG e Università di Basilea: Passo dopo passo verso una maggiore efficienza energetica
Per capire dove e come risparmiare energia, occorre innanzitutto misurare in modo accurato il consumo. Lanciando l'idea di una campagna di misurazione sui veicoli ferroviari, il fisico emerito prof. dott. Peter Oelhafen ha suscitato l'interesse della BLS AG. I risultati sorprendenti delle misurazioni hanno poi portato alla decisione di rimodernare 36 treni regionali NINA, un programma che si concluderà nel 2019. Grazie a questo provvedimento e ad altre misure attuate per incrementare l'efficienza energetica della flotta di veicoli ferroviari, la BLS riesce ora a risparmiare ogni anno circa 13 milioni di chilowattora di energia elettrica, una quantità equivalente al consumo annuo di oltre 3000 economie domestiche. Il programma di risparmio energetico lanciato da Peter Oelhafen prevede progetti parziali che coinvolgono anche altre imprese di trasporto e molti partner dei settori della ricerca e dell'industria.
Categoria Edifici e spazio
Fondazione Habitat e Cooperativa energetica ADEV: Area Erlenmatt Est – un'area sviluppata in modo sostenibile e varia con una produzione energetica e un approvvigionamento locale
La Fondazione Habitat ha sviluppato il nuovo quartiere urbano Erlenmatt Est sull'area dell'ex stazione merci della Deutsche Bahn a Basilea. Nel 2007, il primo edificio ha ospitato i nuovi abitanti del quartiere; entro la fine del 2019 vi si trasferiranno circa 500 persone in oltre 200 appartamenti. Già oggi si intuisce che il quartiere sarà vivace, vario e sviluppato in modo sostenibile, proprio all'insegna dello spirito della Società a 2000 Watt. I criteri stabiliti per lo sviluppo sostenibile del quartiere sono misurabili e formano un quadro logico, condiviso e vissuto dagli abitanti. In questo contesto è stata determinante anche Cooperativa energetica ADEV, che nell'area in questione ha realizzato uno dei maggiori raggruppamenti ai fini del consumo proprio di elettricità solare in Svizzera. Al termine dei lavori il quartiere Erlenmatt Est sarà alimentato per oltre il 70 per cento con energia elettrica e calore prodotti direttamente in loco.
Premio speciale «Transizione»
Empa, Eawag e dransfeldarchitekten ag: NEST – Una casa di Lego come acceleratore dell'innovazione
Nel settore degli edifici, le innovazioni volte a ridurre il consumo di energia e di risorse faticano a decollare. Gli investitori e i costruttori non sono disposti a correre rischi, preferendo spesso le soluzioni esistenti. Il «living lab» NEST (Next Evolution in Sustainable Building Technology), avviato nel 2016 da Empa e Eawag, intende accelerare i processi d'innovazione nel settore degli edifici, in collaborazione con circa 140 partner del mondo della ricerca, dell'economia e del settore pubblico. «Unità» tematiche, che possono essere integrate nell'edificio NEST come mattoncini LEGO, consentono di farlo. Un'unità particolarmente interessante è il centro fitness & benessere alimentato unicamente con energia solare, che vanta un consumo energetico sei volte inferiore a un centro tradizionale. L'unità è stata pianificata dallo studio di architetti dransfeldarchitekten ag di Ermatingen.
Documenti
Watt d'Or 2019
Link
UFE-Blog energeiaplus del 10 gennaio 2019
UFE-Blog energeiaplus del 11 gennaio 2019
Foto della consegna dei premi il 10 gennaio 2019
Watt d'Or su Youtube
Media
Dodicesima edizione del premio Watt d'Or dell'Ufficio federale dell'energia
Ultima modifica 10.01.2019