Cooperazione Svizzera-USA in materia di formazione professionale
Nel settore della formazione professionale Svizzera e Stati Uniti intrattengono da anni un intenso dialogo, ufficializzato nell’estate del 2015 con la firma di una dichiarazione d’intenti sulla formazione professionale (Joint Declaration of Intent on Vocational Education and Training). La cooperazione bilaterale tra i due Paesi è stata formalmente ampliata nel dicembre 2018 con la firma di un Memorandum d’intesa, che contestualizza tuttora lo scambio pragmatico di conoscenze ed esperienze sul modello svizzero della formazione professionale. In seguito alcuni Stati americani hanno lanciato progetti di cooperazione con imprese svizzere nel settore della formazione professionale.
Il 3 dicembre 2018 il Consigliere federale Johann N. Schneider-Ammann ha firmato insieme ai Segretari statunitensi del commercio, della formazione e del lavoro un Memorandum d’intesa (Memorandum of Understanding Concerning Cooperation on Advancing Apprenticeship, Career and Technical Education, and Vocational and Professional Education and Training).
L’accordo estende la cooperazione formale istituzionalizzata per la prima volta nel 2015 con una dichiarazione d’intenti. Svizzera e USA mirano a facilitare il dialogo ufficiale e lo scambio di informazioni, esperienze e buone pratiche. Intendono promuovere i contatti diretti, i partenariati e le cooperazioni tra aziende, responsabili di progetti e altre cerchie interessate nel campo del perfezionamento e della formazione continua professionale. Se necessario possono convocare visite bilaterali per scopi informativi o riunioni d’esperti.
L’accordo stimola lo scambio di conoscenze e informazioni tra Svizzera e Stati Uniti nel settore della formazione professionale. Ogni anno diverse delegazioni statunitensi visitano la Svizzera per farsi un’idea da vicino del sistema svizzero della formazione professionale. Le delegazioni sono composte da esperti e da rappresentanti di alto rango degli Stati americani interessati.
La formazione professionale svizzera sta suscitando grande interesse in alcuni Stati americani. Dopo essere stati nel nostro Paese in visita ufficiale, alcuni di loro hanno avviato progetti pilota con partner svizzeri o anche processi di riforma del loro sistema educativo basandosi esplicitamente sul modello svizzero. In Colorado, ad esempio, è stato creato il «CareerWise Colorado», un sistema per la formazione dei giovani improntato sul modello svizzero. A dicembre 2020 la SEFRI ha inoltre intavolato una discussione online sulla formazione professionale con i Ministeri statunitensi del lavoro, della formazione e del commercio. Ne è risultato uno scambio tra esperti su diversi temi, ad esempio su come affrontare la pandemia di COVID-19 nella formazione professionale.
Nelle loro sedi statunitensi alcune imprese svizzere hanno istituito dei piani di lavoro, dando il via allo sviluppo e all’attuazione di programmi di formazione basati sul modello svizzero. Nel settembre 2020 la Zurich Insurance ha vinto uno dei nove cosiddetti «Pledge to America's Workers Presidential Awards». Questi premi sono un riconoscimento per le organizzazioni che danno prova di eccellenza nella formazione del personale. Ad autunno 2020 l’impresa svizzera ha esteso il suo programma da Chicago a New York. In qualità di co-fondatrice del Chicago Apprenticeship Network e dell’Insurance Apprenticeship USA, Zurich Insurance aiuta altre aziende a valutare la possibilità di offrire posti di tirocinio.
Memorandum of Understanding Concerning Cooperation on Advancing Apprenticeship, Career and Technical Education, and Vocational and Professional Education and Training