Strategia e carta dei valori fondamentali
La strategia dell'UFCOM poggia sulla visione, che definisce l'orientamento generale delle nostre azioni, e sulla missione, che deriva dal mandato di base affidato all'UFCOM dal Consiglio federale. La carta riporta i valori fondamentali che i collaboratori applicano nel loro lavoro quotidiano.
L'Ufficio federale delle comunicazioni (UFCOM) è responsabile delle telecomunicazioni, dei media e del settore postale e della società dell'informazione in Svizzera. Garantisce un'infrastruttura di comunicazione stabile e all'avanguardia e crea le basi per una piazza mediatica svizzera forte. L'Ufficio prepara le decisioni del Governo svizzero (Consiglio federale), del Dipartimento federale dell'ambiente, dei trasporti, dell'energia e delle comunicazioni (DATEC) e della Commissione federale delle comunicazioni (ComCom). Esso svolge altresì un'importante attività all'estero.
Quadro giuridico
L'Ufficio federale delle comunicazioni (UFCOM) fa parte del Dipartimento federale dell'ambiente, dei trasporti, dell'energia e delle comunicazioni (DATEC) e svolge compiti sia per il DATEC sia per la Commissione federale delle comunicazioni (ComCom). Il mandato dell'UFCOM è sancito dalla legge sulle telecomunicazioni (LTC), dalla legge sulla radiotelevisione (LRTV) e dalla legge sulle poste (LPO).
Visione
In qualità di centro di competenza per i media, le telecomunicazioni e la posta contribuiamo attivamente nell'interesse della nostra società al buon funzionamento e al successo dello sviluppo di una Svizzera digitale democratica.
Missione
Nel campo dei media
L'UFCOM assicura le condizioni quadro per rafforzare un sistema dei media variato che contribuisca alla formazione democratica dell'opinione e della volontà. Tiene conto delle abitudini di fruizione in costante evoluzione e dei processi di trasformazione tecnici ed economici.
L'UFCOM crea le condizioni necessarie per un servizio pubblico identitario a livello nazionale, di regione linguistica e locale nel campo dei media elettronici e le basi per un sostegno ai media al passo con i tempi.
Nel campo delle telecomunicazioni e delle poste
L'UFCOM assicura le condizioni quadro che consentono una concorrenza efficace e un servizio universale adeguato alle necessità, affinché la popolazione e l'economia dispongano di infrastrutture di comunicazione sicure e moderne nonché di servizi di telecomunicazione e postali variati, vantaggiosi e concorrenziali (compreso il servizio pubblico nell'ambito del traffico dei pagamenti).
Nel campo delle telecomunicazioni, l'UFCOM garantisce un'allocazione sufficiente in materia di frequenze di radiocomunicazione ed elementi d'indirizzo, un traffico di radiocomunicazioni privo di interferenze, regola l'accesso al mercato degli impianti di telecomunicazione e degli apparecchi elettrici, promuove un'utilizzazione efficace delle frequenze e l'attuazione delle innovazioni tecnologiche.
Messaggio per lo specialista

				



Ultima modifica 31.07.2024