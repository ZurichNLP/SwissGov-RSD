I vincitori del premio Watt d'Or 2016
Sono stati nominati i vincitori del premio Watt d'Or 2016! Il 7 gennaio 2016, nel quadro della manifestazione per l'anno nuovo dell'Ufficio federale dell'energia UFE, a Berna, sono stati premiati i progetti più interessanti. A pari merito vi sono:
Categoria Società
Groupe E – RoadLabIn occasione del suo 100° anniversario, per non guardare solo al passato ma per volgere lo sguardo anche al futuro, Groupe E ha realizzato il RoadLab, un autobus a due piani nel quale è allestito un laboratorio per esperimenti in campo energetico pensati per scolari del livello secondario, di età compresa fra 13 e 16 anni. Il progetto è stato lanciato nel quadro dei festeggiamenti per i 10 anni di esistenza di Groupe E e per gli oltre 100 anni di attività nel settore dell'energia dell'impresa fondatrice. Il laboratorio su quattro ruote è in viaggio dall'inizio del 2015 e toccherà tutte le scuole secondarie dei Cantoni di Friburgo e Neuchâtel, nonché della Broye vodese e del Pays-d'Enhaut, che fanno parte della rete di distribuzione di Groupe E. Il Watt d'Or 2016 nella categoria Società va a Groupe E, che avvicina i giovani adulti all'affascinante mondo dell'energia.
Categoria Tecnologie energetiche
Elektroplan Buchs & Grossen AG e ElektroLink AG – L'edificio SmartGridreadyLa palazzina per uffici SmartGridready di Frutigen è pronta per un futuro energetico smart e interconnesso. Grazie a un sistema intelligente di comando dell'impiantistica e a una gestione ottimizzata dei carichi, questo edificio ad alta efficienza energetica dimostra come il consumo energetico e la produzione dell'impianto solare situato sul tetto possano essere armonizzati fra loro in maniera ottimale. Il Watt d'Or 2016 nella categoria Tecnologie energetiche è assegnato a Elektroplan Buchs & Grossen AG e a ElektroLink AG per aver dimostrato che i pianificatori elettricisti svizzeri sono in grado di realizzare un'impiantistica all'altezza delle sfide future.
Categoria Energie rinnovabili
Designergy SA – L'elemento di copertura del tetto triattivo TCRIntegrazione è il leitmotiv della Designergy SA di San Vittore, nel Cantone dei Grigioni. Tale filo conduttore si riflette nel nome della giovane impresa, un gioco di parole che unisce design con energia, ed è al centro anche dei suoi innovativi prodotti. Così come uno smartphone riunisce in sé le funzioni di un telefono, di una fotocamera e di un computer, il nuovo elemento di copertura del tetto denominato TCR (Triactive Core Roof) svolge tre funzioni fondamentali: isolamento termico, impermeabilità e produzione di energia fotovoltaica. Tutto ciò integrato e prefabbricato a formare un tutt'uno. Il Watt d'Or 2016 per la categoria Energie rinnovabili va alla Designergy SA per una novità mondiale che convince non solo per la semplicità e la rapidità d'installazione, ma anche per il design accattivante e per i costi ridotti.
Categoria Mobilità efficiente
FFS SA – Onda verde nel traffico ferroviario – ADL
Nel quadro della propria strategia energetica, le Ferrovie federali svizzere (FFS) intendono conseguire entro il 2025 consistenti risparmi energetici, in particolare per quanto riguarda il consumo di corrente di trazione da parte dei treni viaggiatori e merci. La rete ferroviaria più trafficata d'Europa consuma ogni anno oltre 1800 gigawattora di energia elettrica, quanto 460 000 economie domestiche. Un contributo sostanziale al programma di risparmio è fornito dal sistema «onda verde (guida adattiva – ADL)», che calcola per ogni treno il profilo di marcia ottimale dal punto di vista energetico e trasmette al macchinista la velocità ottimale raccomandata. In tal modo si evitano fermate e frenate impreviste, e le conseguenti manovre di riavvio del convoglio che sono particolarmente energivore. Il Watt d'Or 2016 per la categoria Mobilità efficiente è attribuito alle FFS per l'innovativo sistema ADL, unico al mondo nel suo genere, che è impiegato con successo da circa un anno.
Categoria Edifici e spazio
Swisscom SA e Ernst Basler + Partner – Nuovo Businesspark di Swisscom a Ittigen
Direttamente a lato della A1 sorge il nuovo Businesspark Ittigen di Swisscom. La sua peculiarità è l'armonizzazione sistematica della tecnica all'edificio che, combinata con il nuovo sistema di ventilazione «a polmone», dà vita a un sistema complessivo che eccelle sotto tutti i punti di vista. La nuova costruzione convince non solo per quanto riguarda l'efficienza energetica (Minergie-P-Eco), ma anche sotto l'aspetto dei costi e della sicurezza d'esercizio. I responsabili di questo progetto apripista, la Swisscom SA e la Ernst Basler + Partner AG, sono insigniti del Watt d'Or 2016 nella categoria Edifici e spazio.
Premio speciale «Strategia aziendale»
Gruppo Coop – Visione Energia e CO2: fatti, non paroleNeutralità rispetto alle emissioni di CO2, riduzione del consumo energetico complessivo del 20 per cento rispetto al 2008 e aumento all'80 per cento della quota di vettori energetici rinnovabili: questi sono gli obiettivi che la Coop ha dichiarato di voler raggiungere entro il 2023. Il grande distributore sta mantenendo la rotta: fino al 2014 il consumo di energia si era ridotto del 6 per cento e le emissioni di CO2 di oltre il 20 per cento. Per questi obiettivi ambiziosi, inseriti in un'articolata strategia della sostenibilità, è attribuito a Coop il premio speciale Watt d'Or 2016 per la strategia aziendale.
Migros – Generazione M
La Migros si impegna ormai da decenni per l'efficienza energetica e altri temi legati alla sostenibilità. Le viene ora attribuito il premio speciale Watt d'Or 2016 per il suo programma nell'ambito della sostenibilità denominato «Generazione M». Con esso, la Migros promette alla generazione di domani di ridurre entro il 2020 il consumo energetico del 10 per cento e le emissioni di gas serra del 20 per cento rispetto al 2010.
Documenti
Watt d'Or 2016
Link
Foto della consegna dei premi il 7 gennaio 2016
Watt d'Or su Youtube
Media
Decima edizione del premio Watt d'Or dell'Ufficio federale dell'energia
Ultima modifica 07.01.2016