World Economic Forum (WEF) 2023
Il consigliere federale Albert Rösti si è recato a Davos per condurre colloqui bilaterali nel quadro del WEF 2023. In occasione dell'apertura del WEF, insieme al consigliere federale Guy Parmelin, ha incontrato Robert Habeck, vicecancelliere tedesco e ministro dell'economia e della protezione del clima. Al centro dei colloqui, la situazione dell'approvvigionamento energetico per questo inverno e per il prossimo.
WEF di Davos: Svizzera e Germania a colloquio su questioni energetiche ed economiche
La Svizzera e la Germania hanno già adottato diversi provvedimenti per garantire l'approvvigionamento energetico nell'inverno in corso e in vista dei prossimi anni. L'energia è di fondamentale importanza per la popolazione e per il settore economico. Per questo motivo entrambi i Paesi stanno perseguendo con determinazione una strategia rivolta al futuro, anche per quanto riguarda la sicurezza dell'approvvigionamento a lungo termine.
«La Svizzera fornisce un importante contributo alla sicurezza dell'approvvigionamento in Europa ed è rilevante per la sicurezza della rete», ha sottolineato il consigliere federale Albert Rösti rivolto ai media. La Germania e la Svizzera rafforzeranno ulteriormente la loro cooperazione a livello tecnico. La collaborazione tra la Svizzera e l'Agenzia tedesca delle reti (Bundesnetzagentur) è già ottima. «In questo modo pragmatico e semplice raggiungiamo lo stesso obiettivo di un accordo di solidarietà bilaterale, ossia quello di aiutarci a vicenda», ha spiegato il consigliere federale Rösti.
Conferenza stampa dei consiglieri federali Albert Rösti e Guy Parmelin con il ministro federale tedesco dell'economia e della protezione del clima, Robert Habeck
Robert Habeck, ministro federale tedesco dell'economia e della protezione del clima, e i consiglieri federali Guy Parmelin e Albert Rösti
Incontro con Robert Habeck
Conferenza stampa dei consiglieri federali Albert Rösti e Guy Parmelin con il ministro federale tedesco dell'economia e della protezione del clima, Robert Habeck
Colloqui bilaterali
A Davos il consigliere federale Rösti ha inoltre svolto diversi colloqui bilaterali, tra cui quello con Marina Silva, nuova ministra dell'ambiente del Brasile, e Jean-Noël Barrot, ministro per la trasformazione digitale e le telecomunicazioni della Francia.
Incontro con Marina Silva, ministra dell'ambiente e del clima del Brasile
Il Brasile mira a rafforzare il proprio ruolo a livello internazionale nella protezione del clima e a un orientamento più sostenibile per la propria economia. Il governo brasiliano auspica che una delle prossime conferenze mondiali sul clima si svolga nella regione della foresta pluviale. Il consigliere federale Rösti si è intrattenuto con la nuova ministra dell'ambiente del Brasile Marina Silva in merito ai risultati dell'ultima conferenza mondiale sul clima e alle sfide per le prossime conferenze.
Incontro con Jean-Noël Barrot, ministro per la trasformazione digitale e le telecomunicazioni della Francia
Il consigliere federale Albert Rösti ha affrontato il tema delle sfide nel settore della digitalizzazione e delle telecomunicazioni con il ministro francese delle telecomunicazioni Jean-Noël Barrot. I due Paesi confinanti sono interessati a intrattenere una buona e intensa cooperazione, poiché condividono gli stessi valori fondamentali. La Svizzera attribuisce grande importanza a un'infrastruttura resiliente e affidabile per la popolazione e il settore economico.
Incontro con Fatih Birol, AIE
Il consigliere federale Albert Rösti e Fatih Birol, direttore esecutivo dell'Agenzia internazionale dell'energia, sono intervenuti al WEF in occasione dell'inizio del panel denominato «Re-thinking energy infrastructure – decarbonization deployment at scale». L'AIE è la piattaforma globale per la svolta energetica. Monitora gli sviluppi a livello globale e ogni cinque anni procede a un esame approfondito (in-depth review) dei suoi membri. La prossima in-depth review sulla Svizzera verrà presentata nel 2023.
Incontro con Doreen Bogdan-Martin, segretario generale UIT
Durante l'incontro con Doreen Bogdan-Martin, nuovo segretario generale dell'Unione internazionale delle telecomunicazioni (UIT), si è discusso dell'accesso alle infrastrutture digitali. L'UIT si sta adoperando per garantire l'accesso a servizi e contenuti digitali al maggior numero possibile di persone e imprese. Con il progetto GIGA, l'UIT intende collegare tutte le scuole del mondo a Internet entro il 2030. Il segretariato della GIGA ha sede a Ginevra.