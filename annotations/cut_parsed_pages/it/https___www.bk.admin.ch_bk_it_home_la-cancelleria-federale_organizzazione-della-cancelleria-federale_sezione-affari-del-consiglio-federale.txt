Sezione affari del Consiglio federale
La Sezione affari del Consiglio federale è al centro dell’attività governativa. Gestisce i circa 2500 affari che i dipartimenti e la Cancelleria federale (CaF) sottopongono ogni anno al Consiglio federale per approvazione. Pianifica le sedute del Consiglio federale, elabora gli ordini del giorno, coordina la procedura di corapporto e cura la stesura definitiva delle decisioni del Consiglio federale.
Gestione delle sedute del Consiglio federale
Il Consiglio federale si riunisce in seduta 40 – 60 volte all’anno. Durante le circa 100 ore di seduta annuali tratta circa 2500 affari. Ogni settimana gli sono sottoposti per approvazione in media 50 affari.
La Sezione affari del Consiglio federale verifica che i dossier annunciati dai dipartimenti e dalla CaF siano completi e controlla che vengano trasmessi entro i termini previsti. Quattro giorni prima della seduta del Consiglio federale prepara l’ordine del giorno. Non appena un dipartimento o la CaF trasmette una proposta concernente un affare, la Sezione avvia la procedura di corapporto inoltrando la proposta agli altri dipartimenti e alla CaF. In seguito riassume i corapporti e le relative posizioni nel cosiddetto elenco delle divergenze che fungerà da base di discussione e decisione per il Collegio governativo durante la sua seduta. Al termine della seduta la Sezione redige le decisioni del Consiglio federale e ne informa i dipartimenti.
Direttive per gli affari del Consiglio federale
La Cancelleria federale regola la procedura di corapporto conformemente all’articolo 15 capoverso 2 della legge sull’organizzazione del Governo e dell’Amministrazione (LOGA). Le direttive per gli affari del Consiglio federale – il cosiddetto «Raccoglitore rosso» – attuano questo mandato e fungono da base per le attività della Sezione. Disciplinano la preparazione e il disbrigo degli affari del Consiglio federale e contengono tutte le prescrizioni procedurali come pure modelli per l’elaborazione delle proposte al Consiglio federale. Il Raccoglitore rosso costituisce uno strumento di supporto per i dipartimenti e la CaF nella preparazione degli affari del Consiglio federale.
Gestione degli interventi parlamentari e dell’ora delle domande
La Sezione affari del Consiglio federale gestisce anche i circa 1300 interventi parlamentari indirizzati al Consiglio federale e depositati ogni anno da uno o più membri del Consiglio nazionale o del Consiglio degli Stati, da una commissione o da un gruppo parlamentare e ne organizza la risposta.
All’inizio della seconda e della terza settimana di sessione si svolge la cosiddetta ora delle domande in Consiglio nazionale, dedicata a questioni d’attualità. Durante l’ora delle domande un rappresentante del Consiglio federale risponde alle domande depositate precedentemente per scritto dai consiglieri nazionali. La Sezione organizza i lavori necessari e coordina la risposta da parte del Consiglio federale alle 470 domande poste in media annualmente.