Il Dipartimento federale dell’ambiente, dei trasporti, dell’energia e delle comunicazioni (DATEC)
Il Dipartimento federale dell’ambiente, dei trasporti, dell’energia e delle comunicazioni (DATEC) si occupa dei settori delle infrastrutture e dell’ambiente ed è diretto da Albert Rösti dal 1° gennaio del 2023.
Il Consigliere federale Albert Rösti
Albert Rösti è nato nel 1967 ed è cresciuto a Kandersteg (BE). Dopo aver frequentato il liceo a Thun ha studiato agronomia al Politecnico federale di Zurigo, dove nel 1997 ha ottenuto il dottorato. Nel 2001 e 2002 ha studiato all’Università di Rochester, negli Stati Uniti, dove ha conseguito un Master of Business Administration (MBA).
Professionalmente è stato fra l’altro attivo come docente di agricoltura, segretario generale della Direzione dell’economia pubblica del Cantone di Berna e direttore della cooperativa Produttori Svizzeri di Latte. A partire dal 2013 ha diretto lo studio «Büro Dr. Rösti», che offre consulenza per l’economia e la politica. Albert Rösti ha inoltre ricoperto diversi mandati in consigli d’amministrazione ed è stato attivo in varie associazioni. È sposato e ha due figli maggiorenni.
Albert Rösti ha iniziato la sua carriera politica nel 2008 in seno all’esecutivo di Uetendorf (BE), dove dal 2014 ha rivestito la carica di sindaco. Nel 2011 è stato eletto al Consiglio nazionale. Dal 2016 al 2020 è stato presidente dell’UDC Svizzera.
Elezione a consigliere federale
Il 7 dicembre 2022 l’Assemblea federale plenaria ha eletto Albert Rösti consigliere federale. Dal 1° gennaio del 2023 è a capo dell' DATEC.
Il Dipartimento federale dell’ambiente, dei trasporti, dell’energia e delle comunicazioni (DATEC)
Il DATEC si occupa sia delle infrastrutture sia dell’ambiente. In materia di infrastrutture gli competono le reti per i trasporti moderne e le reti di comunicazione e di distribuzione della corrente elettrica; esso è però responsabile anche dei settori ambiente, salute e sicurezza. Il fatto che nello stesso dipartimento si concentrino interessi di utilizzazione e interessi di protezione è spesso causa di obiettivi contrastanti. Per tale motivo occorre che le decisioni siano preparate con particolare attenzione.
Alcune cifre relative al DATEC
Posti a tempo pieno (2022): 2'474
Nel 2022 le spese del DATEC sono ammontante a 13,93 miliardi di franchi.
Ultima modifica 28.12.2023