Parco svizzero dell’innovazione
Il parco svizzero dell’innovazione contribuisce a consolidare la leadership e a garantire la competitività della Svizzera nel campo dell’innovazione. Inaugurato agli inizi del 2016, il «parco» comprende due sedi presso i politecnici federali di Zurigo e Losanna e altre quattro sedi situate, rispettivamente, nel Cantone di Argovia, nella Svizzera nordoccidentale, a Bienne e nella Svizzera orientale. A queste sei sedi sono connessi diversi siti regionali. Nel contesto del parco svizzero dell’innovazione la Confederazione svolge un ruolo sussidiario.
Il parco svizzero dell’innovazione è un’iniziativa di partenariato pubblico-privato d’importanza nazionale. È gestita congiuntamente dagli ambienti della politica (Confederazione e Cantoni), della scienza e dell’economia. L’obiettivo è far crescere gli investimenti privati nella ricerca e nello sviluppo in Svizzera e integrare in modo mirato gli strumenti di promozione esistenti. La novità dell’approccio adottato consiste nell’incrementare l’attrattiva del nostro Paese per le unità internazionali di ricerca e sviluppo mettendo a disposizione per eventuali insediamenti aziendali superfici e siti adatti presso determinate università e aziende e offrendo potenzialità di espansione sufficientemente ampie.
Costante processo di realizzazione ed espansione
CDEP
Nel 2014 il Consiglio federale aveva approvato la struttura iniziale proposta dalla Conferenza dei direttori cantonali dell'economia pubblica (), che prevedeva di suddividere il «parco» in quattro sedi: due presso i politecnici federali di Zurigo e Losanna, una nel Cantone di Argovia e una nella Svizzera nordoccidentale. A maggio 2015 l’Esecutivo ha poi deciso nell’ambito di una procedura successiva di aggiungervi la sede di Bienne. Ad aprile 2021 il Consiglio federale ha approvato il progetto d’integrazione del parco dell’innovazione Est, come sesto ente responsabile, nella rete globale del parco svizzero dell’innovazione. Nello stesso anno i parchi dell’innovazione della Svizzera centrale e del Ticino hanno aderito all’ente responsabile «Switzerland Innovation Park Zürich», unendosi così alla rete nazionale.
Misure della Confederazione
Gli attuali strumenti usati dalla Confederazione per promuovere la ricerca e l’innovazione sono disponibili anche per le attività svolte nelle sedi del parco svizzero dell’innovazione. Per promuovere maggiormente lo sviluppo del parco dell’innovazione, la Confederazione prevede due ulteriori misure.
Una fondazione come organizzazione mantello
L’esercizio del parco svizzero dell’innovazione non compete alla Confederazione, bensì alla fondazione «Switzerland Innovation». È lei l’interlocutore della Confederazione per tutte le questioni riguardanti il «parco». La fondazione interconnette e coordina l’operato delle sedi, posiziona il parco dell’innovazione nel contesto della concorrenza internazionale dei poli d’innovazione e contribuisce a incrementare in Svizzera la visibilità delle sedi e dei progetti d’innovazione collaborando con altri attori (p. es. Switzerland Global Enterprise e Innosuisse). La fondazione provvede inoltre a garantire lo sviluppo del parco dell’innovazione.

In via di principio le singole sedi e gli enti responsabili del parco dell’innovazione sono cofinanziati dai rispettivi Cantoni e da investitori privati (modello di partenariato pubblico-privato). L’esercizio, la manutenzione e la messa a disposizione di superfici per insediamenti aziendali sono a carico dei Cantoni e di soggetti privati. I siti e le sedi della rete generano entrate dalla locazione di superfici e dalla prestazione di servizi. A medio termine dovrebbero riuscire ad autofinanziarsi.
Documentazione
Contratto di diritto pubblico tra il Consiglio federale svizzero e la fondazione «Switzerland Innovation» concernente il parco dell’innovazione (PDF, 555 kB, 19.04.2021)
Contratto aggiuntivo tra il Consiglio federale e la fondazione «Switzerland Innovation» sul sistema di fideiussione (PDF, 115 kB, 05.04.2017)
Messaggio concernente l'impostazione e il sostegno del parco svizzero dell'innovazione
Link
Fondazione «Switzerland Innovation»
Park «East
Park Zurich
Park Network West EPFL
Park Innovaare
Park Biel / Bienne
Park Basel Area
Contatto
SEFRI, Daniel Dossenbach

Responsabile di progetto
Innovazione
+41 58 463 95 48
Carrello aquisti