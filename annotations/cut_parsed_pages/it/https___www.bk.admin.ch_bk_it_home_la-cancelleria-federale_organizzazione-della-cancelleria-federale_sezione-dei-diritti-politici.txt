Sezione dei diritti politici
I compiti della Cancelleria federale nel settore dei diritti politici
I compiti della Sezione dei diritti politici comprendono l’attuazione dei diritti popolari (iniziative popolari federali, referendum facoltativi), la preparazione delle votazioni e delle elezioni federali (votazioni popolari ed elezioni del Consiglio nazionale) e il coordinamento dell’introduzione del voto elettronico da parte dei Cantoni. Essa si occupa inoltre della preparazione e dell’attuazione di atti normativi (legge federale sui diritti politici, ordinanza sui diritti politici, ordinanza della Cancelleria federale concernente il voto elettronico e diverse circolari) ed esamina la compatibilità delle disposizioni esecutive cantonali con il diritto federale.
Diritti politici
Per quanto concerne le iniziative popolari e i referendum facoltativi, la Sezione fornisce consulenza ai pertinenti comitati, effettua un esame preliminare formale delle iniziative popolari all’indirizzo del Cancelliere della Confederazione e si occupa della ricezione e del controllo delle firme attestate e dell’accertamento della riuscita di iniziative popolari e referendum. Vigila inoltre sul rispetto dei termini legali di trattamento, offre consulenza in materia procedurale ai Dipartimenti e/o alle commissioni parlamentari e segue i progetti fino alla conclusione delle deliberazioni parlamentari. Riceve le petizioni indirizzate al Consiglio federale e le trasmette ai dipartimenti competenti.
I dati relativi al settore dei diritti popolari a livello federale sono raccolti in una banca dati esaustiva accessibile al pubblico.
Votazioni popolari federali
La Sezione ha il compito di pianificare e preparare le votazioni popolari e le elezioni del Consiglio nazionale. Nel contesto delle elezioni prepara l’emanazione delle ordinanze del Consiglio federale concernenti la ripartizione dei seggi tra i Cantoni ed esamina tutte le candidature presentate nei Cantoni per verificare che non vi siano doppie candidature. Per quanto concerne le votazioni popolari federali, la Sezione presenta al Consiglio federale proposte in merito alla determinazione degli oggetti in votazione. Elabora inoltre le istruzioni all’indirizzo dei Cantoni per tutte le votazioni ed elezioni federali. In caso di ricorso redige pareri all’indirizzo del Tribunale federale. Dopo le votazioni federali elabora il decreto d’accertamento e dopo le elezioni del Consiglio nazionale redige il rapporto sulle elezioni del Consiglio federale.
La Sezione gestisce anche il registro dei partiti.
Voto elettronico
Nell’ambito del progetto Vote électronique la Confederazione e i Cantoni promuovono in comune la digitalizzazione del settore dei diritti politici e perseguono l’obiettivo di introdurre il voto elettronico per votazioni ed elezioni in tutta la Svizzera. In questo ambito la direzione dei progetti spetta ai Cantoni, che decidono le fasi d’introduzione e le relative scadenze. La Sezione offre attivamente sostegno ai Cantoni in merito a tutti gli aspetti giuridici, organizzativi e tecnici e coordina l’attività sul piano nazionale.