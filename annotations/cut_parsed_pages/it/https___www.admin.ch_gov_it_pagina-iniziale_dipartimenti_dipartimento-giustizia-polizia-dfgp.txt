Il Dipartimento federale di giustizia e polizia (DFGP)
Il Dipartimento federale di giustizia e polizia (DFGP) si occupa di tematiche quali  i diritti civili, la sicurezza interna, l’asilo e la migrazione. È diretto da Beat Jans dal 1° gennaio del 2024.
Il Consigliere federale Beat Jans
Beat Jans è nato nel 1964 ed è cresciuto a Riehen (BS). Dopo aver completato un apprendistato come agricoltore nel Cantone di Basilea Campagna, ha conseguito prima il diploma di agrotecnico specializzato in agricoltura tropicale e successivamente il diploma in scienze ambientali al Politecnico di Zurigo.
Durante la sua attività professionale Beat Jans ha lavorato come consulente nei settori dell’ambiente e della comunicazione, in parte come libero professionista. Ha inoltre partecipato alla cooperazione allo sviluppo, è stato professore all’Università di Basilea e membro del comitato esecutivo di Pro Natura. È sposato e ha due figlie.
Dal 2000 al 2005 Beat Jans è stato presidente del PS del Cantone di Basilea Città e dal 2001 al 2011 è stato membro del Gran Consiglio di Basilea Città. Dal 2010 al 2020 è stato deputato al Consiglio nazionale e dal 2015 al 2020 è stato vicepresidente del PS svizzero. Dal 2021 alla fine del 2023 è stato presidente del Consiglio di Stato del Cantone di Basilea Città.
Elezione in Consiglio federale
L'Assemblea federale ha eletto Beat Jans in Consiglio federale il 13 dicembre del 2023. Dal 1° di gennaio del 2024 è a capo del DFGP.
Il Dipartimento federale di giustizia e polizia (DFGP)
Il DFGP si occupa di tematiche di politica sociale come la convivenza di persone di nazionalità diverse, le questioni riguardanti l’asilo, la sicurezza interna o la lotta contro la criminalità. I compiti del DFGP includono anche lo stato civile e le questioni legate ai diritti civili, la vigilanza sul gioco d’azzardo o l’elaborazione di basi legali e di strumenti necessari alla collaborazione internazionale in materia di giustizia e di polizia.
Dati relativi al DFGP
Posti a tempo pieno (2022): 2'794
Nel 2022 le spese del DFGP sono ammontante a 2,99 miliardi di franchi.
Ultima modifica 28.12.2023